Dobrodošli na ovaj besplatan onlajn kurs
mašinskog učenja. Mašinsko učenje je jedna od najuzbudljivijih tehnologija u
poslednje vreme. Na ovim časovima ćete učiti o poslednjim dostignućima i takođe steći iskustvo
tako što ćete lično implementirati i razvijati te algoritme. Verovatno svakog dana koristite
algoritme koji uče, a da toga niste ni svesni. Svaki put kada upotrebite veb pretraživač
kao što su Gugl ili Bing da nađete nešto na Internetu, to radi tako dobro između
ostalog zahvaljujući tome što je neki algoritam, razvijen od strane Gugla ili
Majkrosofta, naučio kako kako da rangira veb stranice. Svaki put kada koristite Fejsbukovu
ili Eplovu aplikaciju za označavanje fotografija i ona prepozna fotografije vaših prijatelja, to
je takođe mašinsko učenje. Svaki put kad čitate mejl i vaš spam filter vas poštedi toga da
budete zatrpani tonom spama, to je takođe učeći algoritam. Jedna od stvari koja
mene oduševljava je veliki VI san da će jednog dana biti napravljene mašine inteligentne
koliko i vi ili ja. Još smo daleko od tog cilja, ali mnogi istraživači iz oblasti veštačke
inteligencije veruju da najbolji put ka tom cilju vodi preko učećih algoritama koji
pokušavaju da oponašaju način na koji ljudski mozak uči. Pričaću vam malo i o
tome na ovim časovima. Na ovim predavanjima učićete o najmodernijim algoritmima mašinskog
učenja. Ali samo poznavanje algoritama i matematike nije od naročite koristi ako ne znate kako da primenite sve to u praksi
na konkretne probleme. Zato smo posvetili dosta vremena i
pravljenju vežbi za vas, kroz koje ćete implementirati svaki od tih algoritama i
sami videti kako rade. Dakle, zašto je mašinsko učenje toliko rašireno danas?
Mašinsko učenje je oblast koja se izdvojila iz veštačke inteligencije (VI, eng. AI).
Želeli smo da napravimo inteligentne mašine, i ispostavilo se da
postoji nekoliko osnovnih stvari za koje bismo mogli da isprogramiramo mašine da ih rade,
kao što je pronalaženje najkraćeg puta od A do B. Ali najčešće jednostavno nismo znali kako
da napišemo VI programe da rade interesantnije stvari, kao što su veb pretraživanje, ili
označavanje fotografija, ili borba protiv spama. Shvatilo se da jedini način da se ove stvari
urade jeste omogućiti mašinama da ih same nauče. Tako je razvijeno mašinsko učenje kao
nova sposobnost računara, i danas ono dotiče mnoge segmente industrije i nauke. Otkad se bavim mašinskim učenjem, tokom uobičajene
nedelje se dešava da pričam sa pilotima helikoptera, biolozima, mnogo
ljudi iz sveta računarstva, kolegama ovde na Stenfordu... i u proseku dva do tri
puta nedeljno dobijem mejl od nekog iz industrije, iz Silicijumske doline, ko
me kontaktira zato što želi da primeni učeći algoritam za rešavanje nekih problema.
Ovo je dobar pokazatelj obuhvatnosti oblasti na koje se mašinsko učenje primenjuje. Tu su
autonomni roboti, računarska biologija, mnogo toga u Silicijumskoj dolini
na šta mašinsko učenje ima uticaj. Evo još nekih primera mašinskog učenja.
Dubinska analiza podataka (eng. data mining). Jedan od razloga zašto je mašinsko učenje
postalo toliko dominantno je razvoj veba i porast automatizacije. To sve znači da imamo
mnogo veće setove podataka nego ikada ranije. Tako, na primer, jako puno kompanija iz
Silicijumske doline danas prikuplja tzv. veb klik podatke, zvane još i klik-strim
(clickstream) podaci, i pokušavaju da koriste algoritme mašinskog učenja za dubinsku analizu ovih
podataka da bi bolje razumeli i opslužili svoje korisnike. To je veliki
segment Silicijumske doline danas. Medicinski kartoni. Sa pojavom automatizacije,
sada imamo elektronske medicinske kartone, i ako bismo mogli da pretvorimo medicinske kartone
u medicinsko znanje, mogli bismo da počnemo da bolje razumemo bolesti. Računarska biologija.
Opet, sa automatizacijom, biolozi prikupljaju mnogo podataka o genetskim sekvencama,
DNK sekvencama, i tome sličnom, i mašine koje izvršavaju algoritme nam omogućavaju
mnogo bolje razumevanje ljudskog genoma, i toga šta znači biti čovek. I u inženjeringu,
takođe. U svim inženjerskim poljima imamo sve veće i veće setove podataka
koje pokušavamo da razumemo koristeći učeće algoritme.
Druga vrsta mašinskih aplikacija su one koje ne možemo da isprogramiramo
ručno. Na primer, mnogo godina sam radio na autonomnim helikopterima. Jednostavno
nismo znali kako da napišemo računarski program koji bi omogućio da helikopter
samostalno leti. Jedinо što je donelo rezultate je bilo prepuštanje računaru da sam
nauči kako da upravlja helikopterom. Prepoznavanje rukopisa. Danas je prosleđivanje
pisama na pravu adresu, kroz čitave države, jeftino, u SAD kao i međunarodno,
između ostalog i zato što kad ispišete kovertu ovako,
postoji učeći algoritam koji je naučio kako da čita vaš rukopis,
tako da može automatski da prosledi kovertu na pravu stranu. Zato nas košta
nekoliko centi da pošaljemo pismo hiljadama kilometara daleko. I ako ste imali prilike
da se sretnete sa oblastima kao što su obrada prirodnih jezika ili računarski vid,
to su oblasti VI u vezi sa razumevanjem jezika ili razumevanjem slika. Najveći
deo obrade prirodnih jezika i računarskog vida danas, su u stvari
primenjeno mašinsko učenje. Učeći algoritmi su takođe u širokoj primeni kod
samoprilagođavajućih programa. Svaki put kada odete na Amazon, Netfliks ili Aj-Tjuns, i
kada oni preporuče filmove ili proizvode i muziku za vas, to je delo učećeg algoritma.
Ako razmislite o tome, tamo su milioni korisnika i nije izvodljivo napisati milion
različitih programa za milion korisnika. Jedini način da softver ponudi ove
prilagođene preporuke jeste da može da sam nauči da se prilagođava onome što
se vama sviđa. Konačno, učeći algoritmi se danas koriste da bi se razumeo proces
učenja kod ljudi i da bi se razumelo kako mozak radi. Govorićemo o tome kako
istraživači koriste ovo za napredоvanje ka velikom VI snu. Pre nekoliko meseci,
jedan od studenata mi je pokazao članak o 12 najtraženijih veština u informacionim
tehnologijama. Veština kojima IT menadžeri zaduženi za zapošljavanje ne mogu da kažu ”ne”.
Bio je to nešto stariji članak, ali na vrhu ove liste 12 najopželjnijih IT veština
nalazilo se mašinsko učenje. Ovde na Stenfordu, broj zapošljavača koji me pitaju
da im preporučim neke diplomce iz oblasti mašinskog učenja je mnogo veći nego
broj studenata koji diplomiraju na mašinskom učenju kod nas svake godine.
Zato mislim da postoji velika nezadovoljena potražnja za ovim veštinama, i ovo je pravi
trenutak da se uči o mašinskom učenju. Ja se nadam da ću vas naučiti puno o tome na
ovim predavanjima. Na sledećem snimku ćemo početi da se bavimo formalnijom
definicijom toga šta je mašinsko učenje. I počećemo da govorimo o osnovnim vrstama
problema i algoritama u mašinskom učenju. Naučićete nešto od terminologije
u mašinskom učenju i početi da stičete osećaj šta su različiti
algoritmi i kada bi svaki od njih mogao biti primenljiv.